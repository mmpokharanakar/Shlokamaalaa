### मन्दाक्रान्ता

- वाणी ज्यांची नवरसरुपें सृष्टिचैतन्य ल्याली। \
सौंदर्याची अनुपम छटा संस्कृताला मिळाली। \
काव्यां त्यांच्या अतिमधुरता स्वाद सारे लुटूया। \
आषाढाच्या प्रथमदिवशीं कालिदासां स्मरूया॥ \
(26/06/2025, कालिदास दिन)

### भुजङ्गप्रयात

- कृपेने जिच्या सर्व हो बुद्धिमंत। \
स्मरूनी जियेला नुरें एक भ्रांत। \
अशा शारदेची रुपे हीं अनंत। \
निदिध्यास त्यांचा करी चित्त शांत॥ \
(02/10/2024, नवरात्रापूर्वी)

- मना तू तिळासारखे स्निग्ध व्हावे। \
जिभे तू गुळासारखे गोड व्हावे। \
असा देत संदेश संक्रांति आली। \
कृपा भास्कराची जगीं थोर झाली॥ \
(13/01/2024, मकरसंक्रांतीपूर्वी)

### पञ्चचामर

- प्रचंड रौद्र रूप ते दुरून आजिं पाहिले। \
कवेत घेउनी नद्या जनांस तूंचि रक्षिले। \
कि नीळकंठ तो जणू करीत नृत्य भासले। \
अथांग सागरां अशा स्मरूनि मुग्ध जाहले॥ \
(30/06/2024)

### मालिनी

- सकलजगतिं नांदो सौख्य आणीक शांती। \
सतत विजयि होवो सत्य ही श्रेष्ठ शक्ती। \
अनुदिन मनिं वाढो मोहमायाविरक्ती। \
गुढिसम विलसूदे कर्म नि ज्ञान, भक्ती॥ \
(09/04/2024, गुढीपाडवा)

- अनुपम सुमने ही ठाव घेती मनाचा। \
जनक कवण कैसा कोठ शोधू तयांचा। \
सतत विषय हाची राहुदे चिंतनाला। \
अनुभव मग द्याया प्रार्थिते ईश्वराला॥ \
(11/01/2024)

### पादाकुलक

- प्रभातीं असे कडक हिवाळा, मध्यान्हीं तर तीव्र उन्हाळा। \
येइच तोवर कि पावसाळा, ऋतुंचा खेळ अजि भोपाळां॥ \
(27/02/2024)

### शार्दूलविक्रीडित

- स्वाध्यायात जयां रुची बहुत ही व्यासंग मोठा किती। \
होती अल्प वयीं प्रवीण गणितीं निष्णात विश्लेषणीं। \
संख्यांच्या जगतीं अपूर्व प्रगती ज्यांच्यामुळे जाहली। \
त्या रामानुजनां स्मरूनि करुया अभ्यास हो प्रत्यहीं॥ \
(22/12/2023, राष्ट्रीय गणित दिन)

- संख्याशास्त्र नि बैजिकी गणित वा ही भूमिती, संस्थिती। \
की विश्लेषण, सांख्यिकी, चयन हो विस्तीर्ण शाखा किती। \
जाती होउनि एकरूप सगळ्या ब्रह्मांड धुंडाळिण्या। \
ऐशा या गणितात शुद्ध रमण्या सद्बुद्धि दे ईश्वरा॥ \
(19/12/2023, राष्ट्रीय गणित दिनापूर्वी)

- दुर्गा-लक्ष्मि-सरस्वती विविध ही रूपे तुझी भासती। \
कैसी तू असशी परंतु नुमजे मायेत या गुंतुनी। \
ध्यावे रूप तुझे सदैव कमले इच्छा वसे ही मनी। \
माते येउनि मार्ग दाखव खरा मुग्धेस दे सन्मती॥ \
(16/10/2023, नवरात्र)

### मृदङ्ग

- होई विसर्जित जरी प्रतिमा हि मृण्मयी। \
राहो सदा मम हृदीं तव मूर्ति गोजिरी। \
ठेवी अखंडित कृपा मम हीच प्रार्थना। \
साष्टांग वंदन करी तुज मुग्ध बालिका॥ \
(28/09/2023, गणपती विसर्जन)

### अनुष्टुप्

- शास्त्रं यदस्ति संख्यानामाकृतीनां तथैव च। \
तस्मै प्रधानशास्त्राय गणिताय नमो नमः॥ \
(27/07/2018)
